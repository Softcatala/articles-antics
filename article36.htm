<!--#exec cmd="/home/sites/org.softcatala/web/cgi-bin/gaudi/cap.pl admpub" -->
<table width="700" border="0" cellspacing="0" cellpadding="0" bgcolor="#ffffcc" align="center">
    <tr>
      <td colspan="3" valign="top"><img src="/images/barra.gif" width="700" height="15"> </td>
    </tr>
    <tr>
      <td valign="top"><img src="/images/angulo-1.gif" width="133"  height="35"> </td>
      <td valign="top">&nbsp;</td>
      <td valign="top">
      <div align="right"><img src="/images/angulo2.gif" width="144" height="35"> </div>
      </td>
    </tr>
    <tr>
      <td colspan="3" valign="top">
      <h4>&nbsp; </h4>
      <table width="600" border="0" align="center">
        <tbody>
          <tr>
            <td> <span style="font-weight: bold;"></span>
			<!-- inici document -->

			
			<h1>El cervell recuperat. Entrevista a Manuel Castells</h1>
			<p>Carmen Jané, el Periódico - Barcelona, 11 de gener de 2004</p>
			
			<p>La seva trilogia sobre l'era de la informació li ha donat 
			rellevància internacional. Castells, que va sortir d'Espanya fugint 
			dels grisos franquistes i va trobar sota els núvols de París i el 
			sol de Califòrnia el coneixement i el prestigi que la seva oposició 
			al règim li negava, va tornar a Catalunya per analitzar la seva 
			relació amb Internet, com ja va fer en estudis clàssics amb  Silicon 
			Valley, Finlàndia i Rússia. Coordina des de fa tres anys l'equip 
			d'investigadors de la Universitat Oberta de Catalunya, després 
			d'haver deixat definitivament aquest hivern la Universitat de 
			Berkeley al cap de 21 anys de docència.</p>
			
			<blockquote><strong>La societat de la informació catalana que vostè 
			mostra en el seu llibre no sembla la mateixa que predicava el Govern 
			de Jordi Pujol que va subvencionar l'estudi. ¿Quina reacció van 
			tenir?</strong></blockquote>
			
			<blockquote>És el model que surt de les dades i la reacció va ser 
			extraordinàriament positiva. El projecte el vam proposar Imma 
			Tubella i jo al president Pujol, que el va considerar un projecte de 
			país perquè faria una radiografia de Catalunya en el moment en què 
			començava el seu camí en la societat de la informació. Els polítics 
			tenen una pèssima imatge entre la població, però ni són tontos ni 
			tan indiferents a la veritat. A més, l'estudi es  va fer, com tot el 
			que jo he fet a la meva vida, amb total independència. Va ser la 
			nostra condició essencial a Pujol i la va respectar escrupolosament. 
			El que passa és que, com que hi ha dades per a tots els gustos, 
			cadascú accentua la part que vol.</blockquote>
			
			<blockquote><strong>Una de les conclusions és que no hi ha una 
			identitat catalana</strong></blockquote>
			
			<blockquote>La primera minoria, el 38%, diuen que se senten 
			preferentment catalans; el 36%, tan catalans com espanyols, i només 
			el 19,7%, que se senten més espanyols. Però quan vam demanar que 
			definissin la principal font d'identitat, va sortir amb molta força 
			la família, no el país o la llengua, que han sigut els elements 
			tradicionals. La nostra interpretació és que la identitat catalana 
			forta ha sigut una resistència a l'opressió cultural i lingüística 
			durant segles. En el moment en què s'institucionalitza, a partir 
			dels anys 80, i comença a ser normal viure en català, la identitat 
			de resistència té menys raó de ser, encara que és possible que això 
			canviï aquest any, si el PP segueix així.</blockquote>
			
			<img src="http://www.softcatala.org/articles/art36/MCastells.jpg" width="234" height="324" border="0" alt="Manuel Castells" align="right">
			
			<blockquote><strong>I amb això, ¿es pot parlar d'un model 
			català?</strong></blockquote>
			
			<blockquote>No en el sentit que sigui una cosa exportable, però sí 
			que hi ha moltes característiques pròpies. El 96% dels joves han 
			nascut a Catalunya, veuen els seus pares sovint, tenen vida de 
			barri, amb els veïns... Això, no té res a veure amb la societat dels 
			EUA. Llavors, ¿què passa? Doncs que no s'utilitza Internet per 
			relacionar-se, com passa en altres països. Aquí la sociabilitat es 
			fa amb el mòbil i en persona. És una societat cohesionada. Això dóna 
			un gran tret positiu: que la societat catalana té molta força per 
			canviar, perquè no es trenca.</blockquote>
			
			<blockquote><strong>Però vostè parla d'una 
			bretxa</strong></blockquote>
			
			<blockquote>Hi ha un fet que és herència directa del franquisme, i 
			és el nivell baixíssim d'educació que existeix. El 62,3% de la gent 
			més gran de 15 anys no ha anat més enllà dels estudis primaris, un 
			percentatge tres vegades més elevat que a França. I això és un 
			problema: la gran majoria de la població entra a Internet sense cap 
			capacitat d'accedir a informació i processar-la. En canvi, quan 
			s'agafa el grup nascut després del 1973, llavors no hi ha 
			diferències amb França o la Gran Bretanya. El 93% dels estudiants de 
			secundària són usuaris d'Internet. Entre els més grans de 50, només 
			el 8%. És aquí on hi ha una societat partida per l'edat, però 
			sobretot per dues històries: la de la immigració del franquisme i la 
			dels seus fills, que són la nova Catalunya. I encara sort que estan 
			units per família, perquè són dues galàxies completament diferents. 
			Això també és específic de Catalunya, perquè hi ha poques societats 
			en el món on una pota estigui a la societat tradicional i una altra 
			estigui culturalment i tecnològicament a la societat de la 
			informació. </blockquote>
			
			<blockquote><strong>Una altra dada del seu estudi és que a molta 
			gent no li interessa Internet</strong></blockquote>
			
			<blockquote>A Catalunya hi ha tanta gent que jura que no tindrà mai 
			Internet com gent que té Internet</blockquote>
			
			<blockquote><strong>I davant d'això ¿què es 
			fa?</strong></blockquote>
			
			<blockquote>Sempre he manifestat que les famoses campanyes per 
			ensenyar Internet són una estupidesa, perquè la primera regla que un 
			educador sap és que no s'aprèn si no es vol. Si es vol que la gent 
			entri a Internet, que avui és com la llum per a la Revolució 
			Industrial, s'han de produir continguts i usos adequats al que a la 
			gent li importa en la seva vida. I ¿què és? Doncs salut, educació, 
			serveis públics, poder llegir la premsa... Aquells que s'han dedicat 
			a tancar diaris l'únic que aconsegueixen és que ningú els llegeixi. 
			Per pagar per llegir online, ja et compres el diari. En aquest 
			sentit, EL PERIÓDICO té un bon model de negoci perquè serveix per 
			publicitar-lo més enllà de les zones en què ja arriba. La gent 
			comença per veure els resultats de futbol, però després també mira 
			altres coses... O la informació sobre la salut. Un dels temes més 
			essencials és el suport psicològic i la informació entre la gent que 
			té la mateixa malaltia.</blockquote>
			
			<blockquote><strong>Però el que hi ha a Internet sobre salut no 
			sempre és veritat</strong></blockquote>
			
			<blockquote>Però almenys la gent pensa. El gran problema d'Internet 
			és la credibilitat, però vaja, segons quines coses expliquen els 
			diaris... La informació crea un pacient conscient, que analitza i 
			ofereix dades, i els bons metges saben que aquest és el millor 
			pacient, en lloc del subjecte passiu que espera que li resolguin tot 
			i que es desespera, es deprimeix i es posa més malalt. A Catalunya, 
			hi ha un fet diferent d'altres models i és la vinculació d'Internet 
			a un projecte d'autonomia personal. La gent que vol crear negocis i 
			tirar endavant per si mateixa és la que utilitza més la xarxa. 
			</blockquote>
			
			<blockquote><strong>¿Per què passa més a 
			Catalunya?</strong></blockquote>
			
			<blockquote>La meva hipòtesi és que hi ha realment una cultura 
			emprenedora en una mesura superior a la de França o Finlàndia, 
			encara que no tant com a Califòrnia. A Catalunya, la majoria 
			prefereix que el seu fill sigui empresari pel seu compte abans que 
			funcionari. Totes les enquestes espanyoles donen el 
			contrari.</blockquote>
			
			<blockquote><strong>¿I per què davant d'un panorama amb tants 
			emprenedors, no hi ha hagut una massa emprenedora d'Internet a 
			Catalunya? Els grans projectes puntcom han vingut de 
			Madrid</strong></blockquote>
			
			<blockquote>Jo me n'alegro, perquè les puntcom parteixen de la idea 
			que Internet pot ser un espai comercial, i qui vulgui fer negoci a 
			partir de tancar la xarxa i vendre-la per trossos té un mal model. 
			Una altra cosa és Internet com a instrument per fer funcionar bé una 
			empresa, però a costa de canviar l'organització interna i fer-la més 
			flexible. Les empreses catalanes més productives són les que 
			utilitzen més Internet. La qüestió clau és no posar la tecnologia 
			sense saber per què.</blockquote>
			
			<blockquote><strong>Vostè destaca que la classe directiva catalana 
			és completament reticent a utilitzar Internet</strong></blockquote>
			
			<blockquote>La utilitza molt menys que els professionals que estan 
			per sota. Però el fet que sigui més gran de 50 anys, perquè la 
			classe directiva catalana és bastant gerontocràtica, és determinant. 
			No és que pensin que no s'ha d'utilitzar Internet, és que no la 
			utilitzen i, per tant, no l'entenen. La gran majoria delega el 
			correu electrònic en la secretària.</blockquote>
			
			<blockquote><strong>Llavors, el repte de l'Administració ¿quin 
			és?</strong></blockquote>
			
			<blockquote>Proveir de continguts que s'adaptin a la vida de la 
			gent, però també canviar-se a si mateixa. Estic en un comitè 
			assessor de Kofi Annan sobre societat de la informació, i una de les 
			coses per les quals proposem el desenvolupament d'Internet al món és 
			perquè és molt difícil tenir corrupció sistemàtica si tots els 
			procediments administratius estan per Internet. L'Ajuntament de 
			Barcelona, en aquest sentit, és un model d'administració flexible, 
			amb Internet per a la resta d'Europa. Fa 10 anys que estan fent una 
			reforma amb xarxes internes i Internet. I ara estan en el procés de 
			connectar-les totes dues. Si haguessin començat per Internet, no 
			funcionaria. </blockquote>
			
			<blockquote><strong>Aquest no sembla que hagi estat el model de 
			l'Administració Oberta</strong></blockquote>
			
			<blockquote>Perquè van intentar utilitzar-lo com a cavall de batalla 
			polític, quan era un projecte molt interessant de totes les 
			administracions. Però en el que s'ha fet fins ara, hi ha coses molt 
			dinàmiques. En el nou context polític seria interessant reprendre'l, 
			perquè és un bon projecte per articular les diferents 
			administracions en xarxa, no perquè una mani més sobre les altres. 
			</blockquote>
			
			<blockquote><strong>L'estudi també revela que el català no gaudeix 
			de tan bona salut com sembla</strong></blockquote>
			
			<blockquote>Clarament, no. Internet a Catalunya s'utilitza en 
			castellà, fins i tot per part dels joves que parlen en català. Els 
			catalans escriuen el correu electrònic en català, però no hi 
			naveguen, per tant és obvi que el que falten són continguts en 
			català. L'oferta és molt pobra.</blockquote>
			
			<blockquote><strong>¿I a què atribueix aquest 
			retrocés?</strong></blockquote>
			
			<blockquote>Ve del vincle familiar. Són els fills d'una classe 
			obrera immigrada, que són els que van tenir més fills. Parlen  en 
			castellà amb la família i els amics, i com que aquest és un país 
			molt civilitzat, si un no sap català, doncs parlen tots castellà. El 
			perfecte bilingüisme pot ser una amenaça per al català. Maragall ha 
			plantejat que el castellà és un patrimoni cultural català, però jo 
			hi afegiria que a condició que el català no corri perill. La defensa 
			del castellà s'ha de fer en el context de la llengua més amenaçada, 
			que és el català.</blockquote>
			
			<blockquote><strong>I ¿quin paper hi juga la nova 
			immigració?</strong></blockquote>
			
			<blockquote>Aquest és el gran tema. En el nostre estudi 
			desgraciadament hem pogut captar molt poc la immigració, perquè ens 
			havíem de basar en dades censals. El tipus d'immigració actual serà 
			molt diferent de l'anterior. La cultura, la llengua i els nivells 
			educatius són molt inferiors. Es calcula que Catalunya està arribant 
			a un 8%-10% de població immigrada. És el nivell de França i 
			Alemanya. En aquestes condicions, els processos d'integració no 
			poden ser només a través de la feina. És fonamental una política que 
			dispersi la immigració, que no creï guetos i que doni recursos als 
			municipis, que s'han vist desatesos. I els immigrants sí que 
			utilitzen Internet i els és molt important per mantenir la relació 
			amb els seus països. </blockquote>
			
			<blockquote><strong>¿Què li ha semblat la cimera de Ginebra? ¿Es pot 
			fer alguna cosa per la societat de la informació a nivell 
			global?</strong></blockquote>
			
			<blockquote>Realment, no a través de coses com aquesta. Quan vaig 
			veure un any abans el que era, un típic xou sense perspectives, me'n 
			vaig retirar. L'únic que es van prendre seriosament és el vell tema 
			de com controlar Internet. L'altra intenció, que el 50% estigui 
			connectat a Internet el 2015, això serà així. L'important és què 
			passarà llavors. La bretxa digital no s'acaba quan la gent està 
			connectada a Internet. Comença. Perquè la bretxa més gran és la 
			cultura i l'educació.</blockquote>
			
			<blockquote><strong>¿Què hi va trobar a faltar?</strong></blockquote>
			
			<blockquote>No es va plantejar el desenvolupament dels sistemes 
			públics ni els drets de la propietat intel.lectual, que són la base 
			de la societat de la informació. Internet s'ha desenvolupat a partir 
			de codis oberts, sense drets de propietat intel.lectual. Si hi 
			hagués hagut un Microsoft en els inicis de la xarxa, no hi hauria 
			Internet avui dia. Ni es va parlar, per veto  dels governs, de com 
			els països pobres poden usar codi lliure per desenvolupar les seves 
			pròpies tecnologies. </blockquote>
			
			<blockquote><strong>¿Com veu el software 
			lliure?</strong></blockquote>
			
			<blockquote>Tota la innovació actual de software es fa basant-se en 
			software lliure. Linux n'és l'exemple més paradigmàtic, però les 
			grans empreses estan funcionant sobre ell. I com que Microsoft ja ha 
			vist que té la batalla perduda, mira d'allargar el monopoli sobre 
			els PC, però els PC estan quedant obsolets. D'aquí a molt poc els 
			regalaran. Són punts de xarxes i l'important és el que passa a la 
			xarxa. El dret de propietat intel.lectual tal com existia és un 
			bloqueig i és inaplicable, a risc de ficar tothom a la presó, però 
			aquesta també és una opció que es planteja Bush...</blockquote>
			
			<blockquote><strong>Vist el que hi ha, ¿per on hauria d'anar el 
			Govern català?</strong></blockquote>
			
			<blockquote>Jo no dono receptes, però les coses estan bastant clares 
			en els programes dels tres partits. El problema no serà tant que no 
			se sàpiga el que s'ha de fer, sinó decidir on es posa la prioritat. 
			Si es gasta massa energia a reorganitzar coses i discutir amb les 
			administracions en lloc de fer coses, li pot passar una mica com a 
			Lula al Brasil, que hi ha una expectativa tan  gran que no poden fer 
			elmateix que un govern qualsevol. La infraestructura de la societat 
			de la informació s'ha de considerar tan prioritària o més que les 
			carreteres o el tren d'alta velocitat. És molt més important que el 
			tren d'alta velocitat. I no és telecomunicacions, és recursos 
			humans, capital d'investigació, és reforma administrativa... Tots 
			els components del que és una societat en xarxa.</blockquote>
			<p><em>Aquest document és (c) 2004 Carmen Jané. Es permet el seu ús i distribució en qualsevol mitjà sempre que no sigui modificat i sinclogui aquesta nota.</em><br><br>
		</td>
	</tr>
				<!-- final document -->
			
            </td>
          </tr>
        </tbody>
      </table>
      <h4><b><br>
      </b><br>
      <br>
      </h4>
      </td>
    </tr>
  </tbody>
</table>

<!--#exec cmd="/home/sites/org.softcatala/web/cgi-bin/gaudi/final.pl admpub" -->
